<h1 class="gradient"><?php echo $this->escape($this->title); ?></h1>
<p>
    <b>Проти шведської команди «Карпати» востаннє грали давненько &ndash; восени 1999 року, коли в кваліфікації Кубка УЄФА після двох нічиїх з однаковим рахунком 1:1 поступилися «Хельсінборгу» у серії післяматчевих пенальті. Вчора ж «зелено-білі» взяли гору над ІФК «Гетеборг» і в такий спосіб не лише вийшли у півфінал Copa del Sol-2011, а й повернули борг за «Хельсінборг».</b><br>
    <br>
    Головний тренер «Карпат» Олег Кононов, у порівнянні з грою проти «Мьольде», в стартовому складі на поєдинок з «Гетеборгом» зробив чотири заміни. Місце у рамці замість Тлумака зайняв Богатінов, а  дискваліфікованого Федецького на правому фланзі оборони замінив  Петрівський. Ще дві зміни відбулися в лінії нападу &ndash; Кузнецов і Кожанов розпочали гру на лаві запасних, а зі старту вийшли Тіаго та Ґурулі. Зазначимо, що свого голеадора Хюссена не виставив і тренер шведів Йонас Ульссон.<br>
    <br>
    Перші 15 хвилин команди немов придивлялися одна до одної, тож події розвивалися у центрі поля, а обидва кіпери &ndash; і Богатінов, і Сандберг &ndash; не стільки були учасниками гри, скільки її сторонніми спостерігачами. Але територіальна ініціатива завдяки помітно кращому контролю м’яча була на боці «Карпат». І саме наша команда завдала два перших удари у грі по воротах суперника. Щоправда, і Лукасу, і Тіаго бракувало влучності. Не влучив у рамку і дальній постріл Дрюгге, без сумніву, кращого гравця шведів у матчі, але Богатінов та його парнери в тому епізоді трохи понервували &ndash; круглий пройшов поряд з правою «дев’яткою» наших воріт. А невдовзі все той же Дрюгге виграв боротьбу на другому поверсі й класно пробив головою під поперечку. Втім, Богатінов продемонстрував суперклас &ndash; кінчиками пальців перевів м’яча на кутовий. «Карпати» на це відповіли підступним ударом Голодюка в ближній кут, але Сандберг пильності не втратив. 0:0 &ndash; за такого рахунку суперники й пішли на відпочинок.<br>
    <br>
    Минуло лише кілька хвилин другого тайму, а «Карпати» вже мали стовідсоткову нагоду відкрити рахунок. На 49-ій хвилині Ощипко довгою діагоналлю за спини захисників вивів у прорив правим флангом Лукаса. Іспанець вискакував сам на сам з воротарем, але його з відвертим порушенням зупинив ісландський легіонер «Гетеборга» Вальгдарссон, і арбітр матчу Томас Скервен з Норвегії без вагань вказав на точку. Однак реалізувати пенальті Ощипку не вдалося &ndash; м’яч пройшов поряд з лівою від воротаря стійкою. <br>
    <br>
    І все ж за якихось п’ять хвилин «зелено-білі» таки змусили «синьо-білих» розпочинати гру з центру поля. І що характерно, гольову комбінацію розпочав Ощипко, який ледь не став антигероєм зустрічі. 8-й номер карпатівців довгою передачею, щоправда, тепер вже по лівому флангу, знову вивів у прорив Лукаса. <b>Іспанець миттєво прострілив вздовж лінії воріт, і Кузнецов у боротьбі із захисником в дотик правою «щокою» переправив круглого у дальній кут. Суперкомбінація для футбольного посібника і рахунок відкрито &ndash; 1:0</b><b>!</b><br>
    <br>
    &nbsp;Забитий м’яч додав упевненості підопічним Олега Кононова і в подальшому вони холоднокровно контролювали гру. Звичайно, гравці «Гетеборга» намагалися відновити рівновагу, але так і не створили бодай один насправді гольовий момент. Більше того, «Карпати» були значно ближчими до того, щоб збільшити перевагу до двох, а то й до трьох м’ячів, ніж шведи зрівняти рахунок. Так, на 70-ій хвилині Худоб’як виконав передачу верхом зі штрафного і після кількох рикошетів Мілошевіч пробивав у падінні метрів з десяти &ndash; круглий пройшов за кілька сантиметрів від каркасу воріт. А наприкінці матчу стійка двічі рятувала ворота «Гетеборга» від гола. Спочатку на 87-ій хвилині вже Кузнецов отримав довгу діагональну передачу від Ощипка і з меж карного з правої класно пробив у нижній дальній кут, але Сандберг кінчиками пальців таки дотягнувся до м’яча, і той від стійки відлетів у поле. А на останній хвилині основного часу Лукас зі своєї половини поля втік від захисників, на швидкості обвів кіпера, який кинувся йому на зустріч, проте пробиваючи з гострого кута практично у порожні ворота, влучив знову у штангу. Втім, для перемоги вистачило й одного м’яча. Тож тепер карпатівці готуватимуться до півфінального матчу Copa del Sol-2011.<br>
    <br>
    <br>
    <b>Інформаційний центр ФК «Карпати», www.fckarpaty.lviv.ua<br>
        Фото: &copy; ФК «Карпати»</b>
</p>